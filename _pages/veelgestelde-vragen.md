---
toc: true
permalink: /veelgestelde-vragen/
title: Veelgestelde vragen
---

# Installaties vanaf 2021 en de Vlaamse Premie

Het plaatsen van zonnepanelen in 2021 valt binnen een nieuw wetgevend kader.
Kort na de plaatsing van zonnepanelen zal een digitale meter geplaatst worden.
Met deze digitale meter worden er twee zaken geregistreerd:

* de werkelijk afgenomen energie
* de geïnjecteerde energie

Binnen dit nieuwe wetgevend kader zullen de afgenomen energie en injectie niet
meer gecompenseerd worden. Dit betekent dat je best zoveel mogelijk van de zelf
geproduceerde energie onmiddellijk verbruikt en het verbruikspatroon probeert
te verschuiven naar de momenten, wanneer de zon schijnt. Dit kan door bepaalde
verbruikers (wasmachine, vaatwas, …) overdag te laten draaien al dan niet
automatisch (met slimme sturing)

Dit nieuwe wetgevende kader zal voor de meeste gezinnen (iets) minder rendabel
zijn dan het oude systeem. Dit is vooral zo bij gezinnen waar het verbruik
overdag heel laag is.

Vanaf 2021 is het ook mogelijk om bij de overheid een eenmalige premie aan te
vragen voor het plaatsen van zonnepanelen, wat het mogelijke nadeel van het
nieuwe systeem grotendeels zal compenseren.  Alles bij elkaar genomen, zullen
zonnepanelen ook in 2021 nog steeds rendabel zijn, maar het eigenverbruik zal
hier ook een belangrijke rol bij spelen.

Voor meer info over de Vlaamse Premie en de bedragen verwijzen we graag door
naar de website van de [Vlaamse Overheid](https://www.vlaanderen.be/eenmalige-investeringspremie-van-de-netbeheerder-voor-zonnepanelen-vanaf-2021")

# Wat is het eigenverbruik?

Zodra je in het nieuwe systeem zit (installatie vanaf 2021 of oudere
installatie met digitale meter), is een hoger eigenverbruik voordeliger.
Maar wat is dat eigenverbruik nu precies?

Zonnepanelen produceren energie, waarvan slecht een deel onmiddellijk zal
verbruikt worden in de woning zelf. Dit is het eigenverbruik van de zelf
geproduceerde energie. De overige energie wordt op het net geplaatst, dat
dienst doet als tijdelijke opslagplaats. Deze energie kan dan later weer van
het net gehaald worden. Door meer energie op het net te zetten (en er dus ook
weer af te halen) wordt ons elektriciteitsnet meer belast en daar zullen dan
ook nettarieven op betaald worden.


Daarom is het belangrijk om te proberen zoveel mogelijk van de zelf
geproduceerde energie onmiddellijk in huis te verbruiken.

# Hoe lang gaat mijn PV-installatie mee?

Zonnepanelen gaan lang mee en daar zijn 2 belangrijke redenen voor:

* Er zijn geen bewegende onderdelen, waardoor slijtage heel beperkt is.
* Ze worden heel stevig gebouwd.

omdat hun bestaansreden hier volledig van af hangt. Wie zou immers nog
investeren in zonnepanelen als die gemiddeld na 5 jaar stuk zouden zijn.  De
standaard vermogensgarantie bij zonnepanelen is dat ze na 25 jaar nog 80% van
hun maximum produceren, met een maximale afname van 0,6% per jaar.

De omvormer bevat veel elektrische componenten, waardoor die sneller stuk gaat.
Dit is echter heel afhankelijk van de producent. Degelijke omvormers gaan tot
20 jaar mee, terwijl de basismodellen het veel vroeger kunnen begeven.

Naast de componenten, is er ook nog de plaatsingsgarantie van de aannemer
(tegen schade aan het dak) van 10 jaar.

Je hebt natuurlijk niets aan garantie bij een failliet bedrijf. MegWatPuur
kiest daarom steeds voor financieel sterke bedrijven, zowel bij de producent
(via TIER-kwalificatie) als bij de aannemer.

# Waarom kan ik mijn dak niet volledig vol leggen met zonnepanelen?

In België is het jammer genoeg niet voordelig om meer energie te produceren dan
je op jaarbasis verbruikt. Productie die je niet direct verbruikt, plaats je
terug op het net en hiervoor krijg je slechts een beperkt bedrag
(=injectietarief) terug.

Een grotere installatie vergt een grotere investering en deze kan niet
(voldoende) gecompenseerd worden door het bedrag dat je krijgt voor stroom op
het net te zetten.

# Wat is het prosumententarief?

**Enkel voor zonnepaneeleigenaars die nog geen digitale meter hebben**

Bij woningen zonder zonnepanelen wordt er een distributienettarief verrekend in
de elektriciteitsprijs voor het gebruik van het elektriciteitsnet. Als eigenaar
van zonnepanelen ga je minder of geen verbruik hebben bij de energieleverancier
en betaal je dus ook geen distributienettarief.  Aangezien je het
elektriciteitsnet wel continu gebruikt als tijdelijke energieopslag, werd het
prosumententarief ingeroepen als compensatie voor het gebruik van het
elektriciteitsnet. Dit tarief wordt bepaald door het vermogen van de omvormer
van de zonnepaneel installatie. Voor Sint-Niklaas bijvoorbeeld komt dit op
€77,21 per jaar per kW vermogen van de omvormer.

# Wanneer moet je overschakelen van een dag/nacht-teller naar een enkelvoudige teller?

Onderstaand antwoord is geldig voor systeem met **terugdraaiende teller**.

Zonne-energie wordt overdag geproduceerd en dus vooral geïnjecteerd op je
dagteller (behalve in het weekend als je nachtteller actief is).

Stel, je hebt een dag/nacht-teller en je produceert jaarlijks evenveel als je
verbruikt. In dat geval zal je dagteller na één jaar negatief staan (hiervoor
krijg je geen vergoeding), en je nachtteller positief (hiervoor moet je nog
betalen).

Stel nu, je bent overgeschakeld op een enkelvoudige teller in dezelfde
situatie. In dat geval zal je enkelvoudige teller na één jaar op nul staan. Je
betaalt dus niet meer voor de elektriciteit.

Als je een dag/nacht-teller hebt, kan je dus kiezen: een kleine installatie
zonder overschakeling op een enkelvoudige teller, of een grotere installatie
met overschakeling.  Overschakelen kost € 87 bij distributienetbeheerder
Fluvius en kan je aanvragen via deze link. Let wel! Het overschakelen gebeurt
best zo dicht mogelijk bij de jaarlijkse meteropname.

Wachten op de digitale meter kan ook.  Van zodra je zonnepanelen hebt
geplaatst, zal Fluvius op korte termijn bij u langskomen om een digitale meter
te plaatsen. Dan kan u ook eenmalig gratis overschakelen van tarief.

# Moet ik veranderen van energieleverancier bij het plaatsen van zonnepanelen?

Neen dat hoeft niet

* maar vergeet wel niet om een terugleveringscontract af te sluiten met uw
  leverancier. Anders krijg je geen injectietarief voor de stroom die je op het
  net zet.
* maar het kan wel de moeite lonen!
  * Welk injectietarief kan je krijgen?
  * Zijn er vaste abonnemenstkosten?

Met de [V-test van de VREG](https://vtest.vreg.be) kan u de verschillende
energieleveranciers vergelijken.

# Is het voordelig om nu al batterijen aan te schaffen?

**Voor 2021**

Indien je nog een gewone elektriciteitsmeter hebt en dus nog in het oude
systeem zit met de terugdraaiende teller, dan is er geen terugverdieneffect
voor uw batterijen.<br> Zodra je een digitale meter hebt en dus in het nieuwe
systeem zit, kan het wel interessant worden.

**Vanaf 2021**

De digitale meter zal de op elk moment in staat zijn om te meten of je
verbruikte elektriciteit uit het elektriciteitsnet komt (duur) of rechtstreeks
uit je zonnepanelen (goedkoop). Deze meter zal ook meten hoeveel energie je op
het net injecteert. Hierdoor zal het voordelig worden om batterijen te plaatsen
en zo een groter deel van je energie uit de zonnepanelen te halen. De overheid
wil hiermee de belasting van het net tegengaan, zoals nu al in Duitsland het
geval is.

De thuisbatterijen zijn op dit moment nog behoorlijk duur, maar de prijzen
zakken en op korte termijn zal het wel interessant worden om thuisbatterijen
bij te plaatsen.

# Kan ik met batterijen volledig energie-onafhankelijk worden?

Neen, batterijen zijn heel duur en zijn daarom slechts geschikt voor het
opslaan van energie gedurende enkele uren/dagen, dus zeker niet voor het
balanceren van bijvoorbeeld zomer en winter. Het is dus beter (of toch zeker
véél goedkoper) om aan het net gekoppeld te blijven.

# Plaats ik best mijn zonnepanelen in verschillende oriëntaties?

Zonnepanelen worden meestal geplaatst in één beschikbaar dakvlak. Soms zijn er
mogelijkheden om de zonnepanelen te plaatsen in meerdere oriëntaties.  Het
voordeel hiervan is dat de productie van zonne-energie een klein beetje beter
gespreid wordt over de hele dag. De spreiding van de productie zal je in staat
stellen om iets meer van de zelf geproduceerde energie onmiddellijk te
verbruiken, wat het eigen verbruik ten goede komt.

# Heeft een PV-installatie veel onderhoud nodig?

Neen. In sommige gevallen kan de productie van zonnepanelen wel verlagen door
hardnekkig vuil (bijvoorbeeld in de stoffige omstandigheden van een bouwwerf,
op plaatsen met veel vogels). In dat geval kan het sporadisch reinigen van de
zonnepanelen wel nuttig zijn. Heel zelden loopt er iets mis met de panelen of
de omvormer. Hiervoor heb je de garantie.  De meeste merken voorzien dan ook
een bijdrage voor de aannemer, zodat de herstelwerkzaamheden gratis zijn.

# Zijn zonnepanelen echt ecologisch?

Ja. De energie die nodig is om een zonnepaneel te produceren bedraagt
tegenwoordig minder dan 10% van de energie die dat zonnepaneel ooit zal
voortbrengen. De meeste zonnepanelen bevatten weinig of geen zeldzame
aardmetalen meer en kennen een hoog recyclagepotentieel voor silicium, glas en
aluminium (tot 96% van het totaalgewicht). Dit wordt gereguleerd door de
Europese organisatie PV cycle. Tussen producenten bestaan er wel nog grote
onderlinge verschillen. Bij Zonnig Waasland wordt daarom gekozen voor de beste
leerlingen van de klas.
